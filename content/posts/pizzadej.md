+++
title = 'Pizzadej'
date = '2020-03-29'
categories = ['Opskrift']
tags = ['gær', 'langtidshævning', 'pizza']
+++

* 575 g koldt vand
* 5 g gær
* 200 g fuldkornsølandshvedemel
* 800 g hvedemel (gerne tipo 00)
* 25 g fint salt
* olie til pensling

Æltning med maskine

1. Hæld vandet i røreskålen og opløs gæren i vandet.
2. Bland de to typer mel i vandet og ælt på laveste trin i ca. 4 minutter.
3. Tilsæt salt og ælt i yderligere 1 minut.

Æltning med hånden

1. Find en stor skål frem. Hæld vandet i skålen og opløs gæren i vandet.
2. Bland de to typer mel i vandet og begynd at ælte dejen med hænderne.
3. Hæld dejen ud på bordet så snart den har samlet sig lidt i skålen og fortsæt med at ælte den godt og grundet med
   hænderne i 5-8 minutter.
4. Spred dejen lidt ud på bordet så du får en større overflade. Fordel saltet henover dejen og ælt igen 5–8 minutter til
   du ikke kan se saltet og alle saltlommer er væk.

Hvile- og hævetid

1. Smør dejen ind i olie og lad den hvile i 10–15 min. Olien sikrer at dejen ikke tørrer ud på overfladen.
2. Del dejen i 6–8 lige store stykker og stram hvert stykke op ved at hive siderne ind under midten så du til sidst har
   en rund og spændstig bolle.
3. Placér de opstrammede boller på en bageplade og dæk hele pladen til med plastikfilm så bollerne ikke bliver tørre.
   Lad dejen hvile i 1–2 timer på køkkenbordet inden bollerne sættes i køleskabet for at koldhæve i 12–24 timer. Dejen
   kan holde sig på køl i maks. 36 timer.

Bagning

For at gøre det lettere at arbejde med dejen er det vigtigt at bollerne ikke er køleskabskolde. Tag dem gerne ud af
køleskabet 1–2 timer inden du skal lave pizza.

Tænd din ovn på fuld knald (mindst 250 ˚C) med en plade på øverste ribbe. Brug gerne en pizzasten eller – endnu bedre –
et pizzastål hvis du er den heldige ejer af den salgs. Efter 30 min. er ovnen klar til brug.

Vend en bolle i mel og brug fingerne til at forme dejen til en pizza. Du kan bruge en kagerulle hvis du synes det er
nemmere. Når pizzaen har den rette størrelse, flytter du den over på et stykke bagepapir inden du lægger fyld på. Dette
er en vigtig detalje, da pizzaen er næsten umulig at flytte med fyld på.

Glid nu bagepapiret med pizzaen ind på pladen i ovnen – det skal helst gå hurtigt så ovnen ikke taber varme. Bag pizzaen
i 8–12 minutter til kanten er hævet op og har fået en flot mørk farve.

For at undgå og smide dej ud som har stået for længe kan du rulle bollerne ud til pizzabunde og derefter lægge den rå
dej på et stykke bagepapir og derefter på frost. Den holder sig nemt i en måned på frost. Når dejen så skal bruges tager
det kun 30 min. for den at tø op og du kan herefter bage den som en normal pizza.
